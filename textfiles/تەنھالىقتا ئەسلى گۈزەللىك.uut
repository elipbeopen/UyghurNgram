تەنھالىقتا ئەسلى گۈزەللىك
مەنبەسى:جۇڭگو ئۇيغۇرچە رادىيو تورى |تەھرىر:پولات ئاماننۇرى | يوللانغان ۋاقىت:2014-06-26  11:27:35


زەپەر ئابدۇلھەي شەرقى

مەن ئۇنتۇلۇپ كېتەي خىلۋەتتە،
نەزەرلەرگە يۈرمەي چېلىقىپ.
چىمەنلەردە ياتسام خىرامان،
كۈلىدىكەن قەلبىم تېلىقىپ.

خىلۋەتلەردە كەتسەم ئۇنتۇلۇپ،
ساما سېلىپ ئوينايدىكەن دىل.
تەنھالىقتا ئەسلى گۈزەللىك،
قىيام بولۇپ يارىدىكەن تىل.

مەن ئۇنتۇلۇپ كېتەي بولدىلا،
قۇشلار بىلەن قېقىۋالاي پەر.
بۇلۇتلارنىڭ كىرىپ قوينىغا،
ئۇچۇپ باراي ئۇپۇققا قەدەر.


